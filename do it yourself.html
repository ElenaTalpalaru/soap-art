<!DOCTYPE html>
<html lang="en" dir="ltr">

<head>
  <meta charset="utf-8">
  <meta charset="utf-8">
  <meta name="description" content="Soap art">
  <meta name="keywords" content="soap, sapunuri, sapun, sapun natural, do it yourself">
  <meta name="author" content="Elena">

  <title>Do it yourself</title>
</head>

<body>
  <h1>Do it yourself</h1>
  <p>Dat fiind faptul că sunt mulţi curioşi care m-au rugat să le spun cum îmi fac eu săpunurile voi posta un articol cu o rețetă de bază de săpun la rece pentru că o dată ce știm cum se face săpun bază îi putem adăuga apoi parfumul, culoarea și alte
    ingrediente în funcție de inspirația și dorința noastră.
    <br>În primul rând un săpun se face din grăsimi, sodă puritate 99% şi apă amestecate în proporţii variate în aşa fel încât în produsul final să nu mai existe sodă ci doar ulei saponificat (adică degresat) şi puţin ulei extra – nu mai mult de 5-8 %.
    <br>Pentru a calcula indicele de saponificare si cantitatea de uleiuri si sodă ne putem folosi de calculatoarele de pe internet. Eu folosesc cel mai des soapcalc-ul dar toate sunt bune.
    <br>Înainte de a ne apuca să facem un săpun trebuie să ne asigurăm că avem totul la îndemână și că suntem echipați cu mănuşi de protecţie, o haină sau halat cu mânecă lungă, ochelari de protecţie pentru că soda caustică este.. ei bine caustică şi
    trebuie să avem grijă să evităm accidentele.
    <br>Ne mai trebuie vas pentru a încălzi uleiurile – de preferat să le încălzim pe baie de abur pentru a nu risca să le alterăm proprietățile, un vas pentru dizolvarea sodei (atenţie să nu fie vas de aluminiu pentru că soda cu aluminiul reacționează)
    eu folosesc de obicei un borcan sau o găletușă de plastic, ustensilă pentru amestecat – poate fi o lingura de plastic sau de metal cu coada mai lunga, în nici un caz lemn. Mai avem nevoie de cântar de mare precizie pentru cântărirea uleiurilor, a
    sodei şi apei, blender, termometru de bucătărie şi o formă de turnat săpunurile.
    Desigur că trebuie sa avem la îndemână uleiurile, apa sau infuzia sau sucul de fructe (depinde de preferinţele noastre), soda şi celelalte ingrediente pe care vrem să le folosim (de exemplu ulei esenţial, cafea, tărâţe) şi foarte important –
    reţeta în care avem notate cantităţile exacte ale ingredientelor pentru săpun.
    <br> <img src="400cf-istockphoto_7643078-mad-scientist.jpg" alt="">
    <br> Acum să trecem de la treabă, de exemplu să spunem că facem un săpun cu ulei de măsline, cocos şi cacao – total 200 gr uleiuri, iese un săpun cam de 250 de gr.
    Pentru acest exemplu voi folosi 50% ulei măsline şi câte 25% ulei de cocos respectiv cacao. Vom introduce informaţiile in soapcalc şi apoi vom clica pe Calculate Recipe apoi View or Print Recipe pentru a vedea cantităţile de sodă şi apă de care
    vom avea nevoie.
    <br>În exemplu nostru vom avea nevoie de 100 gr ulei de măsline, 50 gr de ulei de cocos şi 50 gr de ulei cacao, 76 de grame de apă şi 28.009 gr de sodă. Vom cântări totul cu mare atenţie şi le vom pune pe masă la îndemână.
    <br>Vom pune uleiurile la incălzit şi între timp dizolvăm soda turnând încetul cu încetul fulgii de soda în apă (atenţie! nu turnăm toata soda odată şi în nici un caz nu turnăm apa peste sodă altfel vor avea loc reacţii violente), amestecăm până se
    dizolvă totul. Verificăm (cu termometrul) temperatura sodei şi a uleiurilor care trebuie să fie aceeaşi apoi turnăm uleiurile în apa cu sodă. Amestecăm un timp cu lingura apoi amestecăm cu blenderul – nu mult, pulsăm de câteva ori şi apoi
    verificăm compoziţia care la final trebuie sa fie la consistenţă ca o smântână, dacă mai trebuie mai pulsăm, până suntem mulţumiţi. Când am terminat adăugăm uleiul esenţial şi ce altceva mai vrem, omogenizăm cu lingura apoi turnăm săpunul in
    formele iniţial unse cu ulei.
    <br>După asta le învelim bine în pături şi le punem la căldură pentru cca 24 de ore. Apoi scoatem săpunul din forme (trebuie să purtăm manusile şi în acestă etapă pentru că e posibil să mai fi rămas incă sodă
    nereacţionată), îl tăiem dacă e necesar şi îl lăsăm la uscat undeva ferit de umezală aproximativ 4 săptămâni.
    <br>Apoi îl folosim, dăruim…
    <br>Încă ceva, dacă nu iese din prima, sau arată mai mult ca un săpun necizelat al bunicii nu vă panicaţi, e normal la început. Puteţi să il retopiţi (pe baie de abur) şi să ii daţi altă formă, culoare, miros, sau dacă nu sunteţi pretenţioşi la
    astfel de amănunte (petru că serios, sunt amănunte) îl puteţi folosi aşa pentru că oricum acel săpun este cu mult superior unuia din comerţ făcut cu resturi de grasimi animale şi din care a fost extrasă toata glicerina care se formează în mod
    normal în procesul de saponificare.
    <br>Spor la lucru şi aştept reacţii, impresii, întrebări de la cei care au încercat să vor să încerce să îşi facă propriul săpun</p>
</body>

</html>
